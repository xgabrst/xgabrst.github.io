---
layout: post
title: "Tvorba otázok z učebného textu"
date: 2017-02-25
---
Automatické generovanie otázok z textu je relatívne nová disciplína, ktorá sa súčasne týka rôznych odvetví. Ľudia sa v podstate neustále pýtajú otázky v snahe získať nové informácie a vedomosti. Napríklad otázky od študentov pre učiteľov počas výučby, otázky od učiteľov pre študentov v rámci testu, rovnako ako otázky v rámci každodenných konverzácií v spoločnosti, sú ukážkovým príkladom toho, ako často ľudia otázky používajú. Ľudia sa pýtajú otázky z rôznych dôvodov, no keďže naším cieľom je tvorba otázok z učebného textu, budeme sa primárne venovať otázkam položeným s cieľom overenia vedomostí alebo ujasnenia si nejasností.

Pri otázkach so zámerom ujasnenia si nejasností je však základným problémom odhalenie vlastných nedostatkov, ktoré musí predchádzať samotnej otázke. Ľudia nie sú schopní vytvárať dostatočne dobré otázky a preto by bolo výhodné, ak by im pri tejto činnosti asistoval systém. V prípade, že by ľudia boli schopní odhaliť svoje vlastné nedostatky, mohli by si následne danú problematiku doštudovať.

V prípade otázok položených so zámerom overiť, či iná osoba má určité znalosti, ktoré sú od nej požadované, je potrebné otázku konštruovať tak, aby na ňu bolo možné odpovedať na základe poskytnutých informácií. Týmito otázkami je možné overiť napríklad študentovu znalosť faktov, jeho schopnosť chápať informáciám v poskytnutých materiáloch alebo schopnosť nájsť súvislosti medzi informáciami.

Systém schopný generovať otázky z učebného textu by bol nápomocný obom zúčastneným stranám v procese výučby. Učitelia by ho mohli využívať ako pomocný nástroj pri zostavovaní testov, keďže pokryť požadovaný obsah manuálne vytvorenými otázkami je náročná a zdĺhavá úloha. Rovnako by systém mohol byť využívaný študentami, ktorým by pomáhal pri odhaľovaní vlastných nedostatkov počas štúdia a umožnil by efektívnejšie využitie času.