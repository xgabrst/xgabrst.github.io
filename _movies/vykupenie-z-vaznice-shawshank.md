---
layout: "movie"
title: "Vykúpenie z väznice Shawshank"
year: "1994"
country: "USA"
minutes: "142"
---
V roku 1947 je mladý bankár Andy Dufresne odsúdený na dva doživotné tresty za vraždu svojej ženy a jej milenca. Trest si má odpykať vo väznici Shawshank v Maine. Vo väznici sa Andy spriatelí s Ellis Boyd "Red" Redding-om a ďalšími väzňami. Andy požiada Reda (ktorý je známy medzi väzňami pašovaním kontrabandu do väznice) o geologické kladivko, neskôr o poster Rita Hayworth. Počas prvých rokov musí Andy znášať kruté zaobchádzanie od dozorcov, ako aj opakované znásilňovanie od jednej skupiny väzňov. Avšak jeho znalosti v oblasti účtovníctva a platenia daní upútajú pozornosť kapitána dozorcov Byrona Hadleyho a neskôr aj riaditeľa väznice Sama Nortona, čo síce prinesie Andymu väčšiu slobodu, ale zároveň je zatiahnutý do nelegálneho prania špinavých peňazí. Čas vo väzení pomaly plynie. Jeden z väzňov, Brooks, je nakoniec prepustený, avšak po 50 rokoch strávených vo väzení si nevie zvyknúť na život na slobode a v liste svojim priateľom z väzenia píše, že je už unavený z toho, ako sa stále bojí. "Rozhodol som sa nezostať" píše vo svojom liste a potom sa obesí vo svojej izbe. V roku 1965 sa do väznice Shawshank dostane mladý väzeň Tommy Williams, ktorý, keď sa dozvie o Andyho prípade, prezradí mu šokujúce zistenie: Elmo Blatch, jeden z jeho bývalých spoluväzňov mu podrobne opísal vraždu dvoch ľudí, ktorých popis presne sedel na Andyho ženu a milenca. Andy dúfa, že sa po tomto zistení obnoví súdny proces a tak požiada riaditeľa Nortona o pomoc. Nakoľko Norton nechce prísť o jeho finančné služby, dá Andyho zavrieť na mesiac na samotku a Tommyho dá zastreliť. Andy však už roky pracoval na svojom úteku. Každú noc kopal svojim geologickým kladivkom tunel, ktorý bol napokon 500 metrov dlhý, a Andymu sa podarilo ujsť. Po úteku vybral všetky nelegálne peniaze riaditeľa Nortona a ušiel do mexického mesta Zihuatanejo. Poslal tiež všetky informácie o riaditeľových nelegálnych praktikách do novín. Norton spáchal samovraždu skôr, než ho stihli zatknúť. Red je neskôr podmienečne prepustený a dostane sa do izby, v ktorej býval aj Brooks. Aj keď je Red rovnako zúfalý, ako bol aj Brooks, rozhodne sa najskôr splniť sľub, ktorý dal Andymu. Nájde na lúke schránku s peniazmi, ktoré mu tam Andy nechal a odíde za ním do Mexika.

[Zdroj](https://sk.wikipedia.org/wiki/Vyk%C3%BApenie_z_v%C3%A4znice_Shawshank "Zdroj")